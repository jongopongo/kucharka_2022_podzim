# GIT kuchařka kurzu DA testování

## Tatarák z olomouckých tvarůžků

### Suroviny

* 200 g olomouckých tvarůžků
* 1 větší cibule
* 100 g másla
* 1 lžička hořčice
* 1 stroužek česneku
* 1 lžička sladké papriky
* 1 lžička chilli (nemusí být)
* 2 syrové žloutky

### Postup přípravy
1. Máslo utřeme s nastrouhanými tvarůžky do pěny.
2. Přidáme nadrobno nakrájenou cibuli, papriku, hořčici, čili a natřený česnek a žloutky.
3. Vše promícháme a podáváme na opečeném, očesnekovaném chlebu s dobře vychlazeným pivem.

Přeji dobrou chuť. Konzumaci nedoporučuji před důležitou schůzkou, pokud tedy není online :-)  
_Autor: Jan Přibyslavský_

---

## Zapečená pomázanka s mrkví

### Suroviny

* 12 plátků bílého toustového chleba
* 2 mrkve (200 g v neočištěném stavu, 150 g po očištění)
* 150 g vašeho oblíbeného tvrdého sýra
* 150 g majonézy
* 1-2 stroužky česneku

### Postup přípravy
1. Začněte předehřívat troubu na 180 stupňů.
2. Mrkve oloupejte, očistěte a nastrouhejte na jemném struhadle. (Ano, poměr všeho tedy je 1:1:1, to se hodí věět pro příště, až budete množství minimálně zdvojovat :D )
3. Česnek oloupejte a prolisujte.
4. Sýr nastrouhejte najemno.
5. V míse smíchejte mrkev, česnek, sýr a majonézu, měla by vám vzniknout velmi příjemná pomazánka. Klidně ji můžete použít tak, jak je, natřít na bílé pečivo a hned podávat. My ji ale ještě o level pozvedneme!
6. Natřete ji na plátky toustového chleba, pěkně pečlivě až do krajů. Ty pak vyskládejte na plech vyložený papírem na pečení, vložte do vyhřáté trouby a pečte 10-15 minut, až pomazánka trochu zezlátne a sýr se rozpustí.

Podávejte okamžitě, šance na to, že tuhle manu ubráníte před okolím, jsou stejně velmi mizivé. :-) P.S. Vynikající je i alternativa, kdy se použije místo mrkve syrová červená řepa a místo česneku vlašské ořechy. 
_Autorka: Jana Zíková (+ její milovaná Kuchařka pro dceru)_

---

## Nepečený jahodový dort

### Suroviny

* 2 kelímky dobré zakysané smetany  
* 1 kelímek smetany ke šlehání  
* 1-2 lžíce cukru moučka, případně víc podle chuti jahod  
* 1 velký balíček kulatých dětských piškotů (240 g)  
* 800-1000 g čerstvých, měkkých a plně vyzrálých jahod  

### Postup přípravy
1. Mísu vyložte potravinovou fólií. Jahody očistěte a nakrájejte na plátky nebo na čtvrtky.    
2. Šlehačku vyšlehejte do polotuha a oslaďte cukrem. Potom ji metličkou smíchejte se zakysanou smetanou.  
3. Do připravené mísy naskládejte vrstvu dětských piškotů, spodní stranou směrem k míse. Překryjte trochou smetanového krému a kousky čerstvých jahod. Takto pokračujte dál - vrstvěte piškoty, krém a jahody, až spotřebujete všechny suroviny. Skončit byste měli piškoty nebo krémem, ale ne jahodami.  
4. Uhlaďte povrch a nechte důkladně zatuhnout v lednici do druhého dne.  

Můj oblíbený jednoduchý dort od Florentýny (https://www.kucharkaprodceru.cz/ - jak vidím po git pullu, stejně jako Janča :D) :)  
_Autor: Alexandra Jelínková_

---

## Celerový salát

### Suroviny

* sklenička strouhaného celeru
* 1 pórek
* malá konzerva kukuřice
* konzerva ananasu
* 100g strouhaného tvrdého sýru
* malá sklenička majonézy

### Postup přípravy
1. Do mísy vrstvíme nakrájený pórek, strouhaný sýr, kukuřici, ananas, strouhaný celer i s nálevem a nakonec majonézu.
2. Necháme přes noc uležet.
3. Druhý den vše promícháme a podáváme na opečeném chlebu, bagetě nebo i samotné.

Přeji dobrou chuť.  
_Autor: Hana Kudličková_

---

## Tvarohovo-krupicový koláč  

### Suroviny  

* 1 měkký tvaroh v alobalu
* 1 tvaroh ve vaničce
* 2 vejce
* 70g moučkového cukru
* 80g dětské krupičky + na vysypání formy
* 80g másla + na vymazání formy
* 100ml mléka
* 1 balíček vanilkového pudinku
* 1 vanilkový cukr
* meruňky či jiné ovoce

### Postup přípravy  

Do mísy dejte oba tvarohy, přidejte vajce a mléko a dobře rozmíchejte. Poté přidejte moučkový i vanilkový cukr, rozpuštěné máslo, dětskou krupičku a balíček vanilkového pudinku (ten nevařte, zkrátka jen nasypejte prášek). Dortovou formu (cca 24 cm) dobře vymažte máslem a vysypejte krupičkou. Poté nalijte tvarohové těsto a na závěr nahoru vyskládejte ovoce. Pečte v horkovzdušné troubě předehřáté na 150°C přibližně půl hodiny, a poté ještě dalších cca 15 minut na 180°C, dokud nebude povrch zlatavý.
_Autorka: Nikol K.(od mamavkuchyni.cz :-) )_  

## Potahová hmota na dorty

### Suroviny

* 150g cukr moučka
* 150g polotučné sušené mléko
* 2 lžíce oleje
* 2 lžíce medu
* 3 lžíce vody
* Mandlové aroma

### Postup přípravy
Všechno jen vypracujete do hmoty, podle potřeby přidáte další cukr.
Vždycky dělám tak 1 a půl dávky na velikost normální dortové formy (26 cm). Záleží podle velikosti, ale raději víc než míň :-)
_Autor: Kateřina Rajmanová_

---

##Sacher dort

###Suroviny

Těsto
* 150 g másla
* 150 g hořké čokolády
* 6 vajec (2 celá vejce + 4 žloutky + 4 bílky)
* 150 g jemného třtinového cukru
* 150 g hladké mouky
* 20 g kakaa
* 1 lžička prášku do pečiva
* trocha vanilky

Poleva
* 200 g hořké čokolády 70 %
* 200 g smetany ke šlehání

na dokončení: sklenice dobré meruňkové zavařeniny (asi 340 g)

###Postup přípravy

Čokoládu a máslo rozpustím ve vodní lázni a nechám zchladnout, aby byla směs sice tekutá, nikoli však horká. Je ostatně lepší, když pak do vyšlehaných vajec naliji spíše hustší a krémovější hmotu, než vyloženě řídkou tekutinu.
Celá vejce, žloutky a polovinu cukru poctivě vyšlehám do husté pěny, alespoň 15 minut. Přidám vanilku.
Z bílků a druhé poloviny cukru ušlehám sníh. Mouku dobře smíchám s kakaem a práškem do pečiva.
Do vaječné pěny vmíchám gumovou stěrkou zchladlou čokoládovou hmotu, pak prosátou mouku s kakaem a nakonec i (opatrně) sníh z bílků.
Vzniklé těsto naliji do dortové formy vyložené pečicím papírem (na dno rozkládací formy položím papír a připnu postranici). Peču v troubě předehřáté na 170°C asi 40 minut. Nechám vychladnout.
Boky dortu nožem odříznu od formy a vyndám dort na podložku. Seříznu vyboulený vršek, aby byl dort rovný. Rozříznu dort na tři pláty, každý pomažu meruňkovou marmeládou a znovu je složím na sebe. Tenkou vrstvou marmelády pomažu i celý dort zvnějšku – bublinky a drobky na povrchu se tím krásně zahladí.
Smetanu přivedu k varu, přeliji s ní čokoládové pecky (nebo čokoládu nalámanou na kousky) a vymíchám do hladka. Celý dort čokoládou poliji a nešetřím. Nechám zatuhnout.
_Autor: Jana Novotná (z webu kousekdortu.cz)